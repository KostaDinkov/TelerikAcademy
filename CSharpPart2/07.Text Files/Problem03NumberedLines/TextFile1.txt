Какво представляват потоците?
Потокът е наредена последователност от байтове, които се изпращат от едно приложение или входно устройство и 
се получават в друго прило­жение или изходно устройство. Тези байтове се изпращат и получават един след друг и 
винаги пристигат в същия ред, в който са били изпра­тени. Потоците са абстракция на комуникационен канал за данни, 
който свързва две устройства или програми.
Потоците са основното средство за обмяна на информация в компютърния свят. Чрез тях различни програми достъпват 
файловете на компютъра, чрез тях се осъществява и мрежова комуникация между отдалечени ком­пютри. Много операции 
от компютърния свят могат да се разглеждат като четене или писане в поток. Например печатането на принтер е всъщност 
пращане на поредица байтове към поток, свързан със съответния порт, към който е свързан принтера. Възпроизвеждането на 
звук от звуковата карта може да стане като се изпратят някакви команди, следвани от семплирания звук (който представлява 
поредица от байтове). Сканира­нето на документи от скенер може да стане като на скенера се изпратят някакви команди 
(чрез изходен поток) и след това се прочете сканира­ното изображение (като входен поток). Така работата с почти всяко 
периферно устройство (видеокамера, фотоапарат, мишка, клавиатура, USB стик, звукова карта, принтер, скенер и други) 
може да се осъществи през абстракцията на потоците.
За да прочетем или запишем нещо от или във файл, трябва да отворим поток към дадения файл, да извършим четенето или 
писането и да затворим потока. Потоците могат да бъдат текстови или бинарни, но това разделение е свързано с 
интерпретацията на изпращаните и получаваните байтове. Понякога, за удобство серия байтове се разглеждат като текст 
(в предварително зададено кодиране) и това се нарича текстов поток.
Модерните сайтове в Интернет не могат без потоци и така наречения streaming (произлиза от stream, т.е. поток), 
който представлява поточно достъпване на обемни мултимедийни файлове, идващи от Интернет. Поточното аудио и 
видео позволява файловете да се възпроизвеждат преди цялостното им локално изтегляне, което  прави съответния сайт по-интерактивен.
Основни неща, които трябва да знаем за потоците
Потоците се използват, за четене и запис на данни от и на различни устройства. Те улесняват комуникацията между 
програма и файл, прог­рама и отдалечен компютър и т.н.
Потоците са подредени серии от байтове. Неслучайно наблягаме на думата подредени. От огромна важност е да се запомни, 
че потоците са строго подредени и организирани. По никакъв начин не можем да си позволим да влияем на подредбата на 
информацията в потока, защото по този начин ще я направим неизползваема. Ако един байт е изпратен към даден поток 
по-рано от друг, то той ще пристигне по-рано от него и това се гарантира от абстракцията "поток".
Потоците позволяват последователен достъп до данните си. Отново е важно да се вникне в значението на думата последователен. 
Може да манипулираме данните само в реда, в който те пристигат от потока. Това е тясно свързано с предходното свойство. Имайте 
това предвид, когато създа­вате собствени програми. Не можете да вземете първия байт, след това осмия, третия, тринадесетия и 
така нататък. Потоците не предо­ставят произволен достъп до данните си, а само последователен. Ако ви се струва по-лесно, 
може да мислим за потоците като за свързан списък от байтове, в който те имат строга последователност.
В различните ситуации се използват различни видове потоци. Едни потоци служат за работа с текстови файлове, 
други – за работа с бинарни (двоични) файлове, трети пък – за работа със символни низове. Различни са и 
потоците, които се използват при мрежова комуникация. Голямото изобилие от потоци ни улеснява в различните ситуации, 
но също така и ни затруднява, защото трябва да сме запознати със спецификата на всеки отделен тип, преди да го 
използваме в приложението си.
Потоците се отварят преди началото на работата с тях и се затварят след като е приключило използването им. 
Затварянето на потоците е нещо абсолютно задължи­телно и не може да се пропусне, поради риск от загуба на данни, 
повреждане на файла, към който е отворен потока и т.н. – все неприятни неща, които не трябва да допускаме да се 
случват в нашите програми.
Потоците можем да оприличим на тръби, свързващи две точки: